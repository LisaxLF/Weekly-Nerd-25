---
title: "Pay the web forward with web monetization"
description: "In deze Weekly Nerd sessie vertelt Peter Paul Koch over Web Monetization als alternatief verdienmodel voor websites. Hij zet vraagtekens bij de vanzelfsprekendheid van gratis internet en onderzoekt hoe microbetalingen via een digitale wallet kunnen bijdragen aan een eerlijker web."
authorFirstName: "Peter Paul"
authorLastName: "Koch" 
date: 2025-02-28
permalink: /weekly-nerd/{{ title | slug }}/
---

# Weekly Nerd - Peter Paul Koch: *Pay the Web Forward met Web Monetization*

Tijdens deze Weekly Nerd gaf Peter Paul Koch een talk over een interessant, maar relatief onbekend onderwerp: *web monetization*. Hij stelde direct een scherpe vraag: **waarom moet het internet eigenlijk gratis zijn?** Volgens hem is dit geen logische keuze, maar eerder een “slechte gewoonte” die we jarenlang hebben aangeleerd en nooit echt ter discussie hebben gesteld.

Op het eerste gezicht lijkt het internet gratis, je kunt eindeloos websites bezoeken zonder te betalen. Maar dat is natuurlijk niet helemaal waar. Veel websites verdienen geld via advertenties, wat volgens Koch geen ideale oplossing is. Het zorgt namelijk voor een internetervaring waarin gebruikers worden gevolgd, data wordt verzameld en content wordt beïnvloed door advertentie-inkomsten in plaats van kwaliteit.

Hij legde uit dat de huidige manier van werken vooral aantrekkelijk is voor grote techbedrijven en investeerders. Zij stoppen geld in een platform of dienst in de hoop er later winst uit te halen. Dat klinkt slim, maar het creëert een soort hype-economie die vooral in het voordeel is van mensen met veel geld, terwijl gewone makers afhankelijk blijven van advertenties of giften.

## Wat is dan het alternatief?

Koch introduceerde *Web Monetization* als een eerlijker model. Het idee is simpel: bezoekers betalen een klein bedrag aan websites die ze bezoeken, bijvoorbeeld per seconde dat ze op een pagina zijn. Geen abonnementen of dure paywalls, maar microbetalingen die automatisch verlopen, zonder dat je als gebruiker daar veel voor hoeft te doen.

Om dit te laten werken is er een *Web Monetization Agent* nodig een soort systeem dat:

- een link vindt naar de wallet van de maker,
- betalingen automatisch uitvoert,
- en zogenoemde *monetization events* afvuurt, waarop websites kunnen reageren.

Een voorbeeld van zo'n reactie is het verwijderen van advertenties zodra iemand betaalt. Dat is een win-win: de gebruiker heeft een prettigere ervaring en de maker krijgt direct ondersteuning.

Voor de betalingen zelf kun je een digitale wallet koppelen en gebruik maken van een browserextensie, zoals die voor Firefox. Dit maakt het betaalproces eenvoudig en transparant. Koch wees erop dat het traditionele banksysteem hier niet goed voor werkt dat is vaak traag, ingewikkeld en vol regelgeving zoals ‘know your customer’.

Een ander punt dat aan bod kwam, was hoe we bepalen of een website het “waard” is om te ondersteunen. Tijd kan hier een goede maatstaf zijn: als iemand lang op een pagina blijft, betekent dat vaak dat de content waardevol is.

Tot slot benoemde Koch ook een aantal technische en praktische uitdagingen, zoals het gebruik van web monetization bij offline websites, en hoe daar oplossingen voor te vinden zijn.

## Mijn mening

Ik vind het idee eigenlijk best goed, alleen denk ik niet dat het helemaal gaat werken. Vooral als het alleen als optie wordt aangeboden, zie ik weinig mensen het gebruiken. Misschien komt het omdat ik nu student ben en niet veel geld heb, maar ik zou het uit gemak gewoon niet doen. Toch vind ik het wel waardevol dat er over alternatieve verdienmodellen wordt nagedacht zeker als die minder afhankelijk zijn van advertenties en tracking.

